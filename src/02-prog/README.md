# Premessa: concetti base di programmazione

Quando vogliamo imparare a programmare, in qualsiasi linguaggio, ci troviamo di fronte ad una pagina vuota.

Cosa dobbiamo fare? Cosa dobbiamo scrivere in questa pagina che ci si presenta davanti?

Quello che facciamo quando scriviamo un programma è qualcosa di fortemente creativo: non andremo solo a scrivere del codice che esegue istruzioni, ma andremo a creare un mondo nuovo, in cui ci potremo muovere ed agire con i concetti e le relazioni che avremo definito noi stessi.

Scrivere codice è come scrivere un romanzo o dipingere su una tela. Le nostre penne e pennelli sono tastiera e mouse, e la tela è lo schermo. Quello che andremo a realizzare però sarà qualcosa che non solo _rappresenta_ la realtà, ma andrà anche ad _interagire_ con essa, e in un medio periodo può anche modificarla ed a sua volta esserne modificato. In altre parole il codice è una cosa viva, in continua evoluzione, la cui capacità di replicazione e mutazione (soprattutto per il codice open-source) lo rende vicino per certi versi ad un essere vivente.

## Un programmatore è un bravo osservatore
Un programmatore è un informatico ed il compito principale di un informatico è... risolvere problemi. Per poter risolvere un problema, però, bisogna prima capire _qual è_ il problema, _chi_ ha il problema e _perché_. Per poter fare questo, un programmatore deve essere un bravo osservatore della realtà. Più importante del QI o della genialità, è la capacità di saper osservare il mondo, ascoltare le persone, immedesimarsi negli altri e saper trasformare tutto questo in righe di codice che funzionino.